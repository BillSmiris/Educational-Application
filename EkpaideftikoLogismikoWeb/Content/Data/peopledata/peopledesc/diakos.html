<p>
    Ο Αθανάσιος Διάκος, γεννημένος Αθανάσιος Μασσαβέτας ή Γραμματικός, ήταν ένας από τους Έλληνες πρωταγωνιστές ήρωες - οπλαρχηγούς του πρώτου έτους της Ελληνικής Επανάστασης του 1821, ο οποίος έδρασε στη Στερεά Ελλάδα.
</p>
<p>
    Γεννήθηκε το 1788, στο σημερινό Νομό Φωκίδας. Στα 12 του στάλθηκε από τη μητέρα του στο μοναστήρι του Αγίου Ιωάννη του Προδρόμου στην Αρτοτίνα Φωκίδας για την εκπαίδευσή του. Έγινε μοναχός σε ηλικία δεκαεπτά ετών και, λόγω της αφοσίωσής του στη χριστιανική πίστη και της ιδιοσυγκρασίας του, έγινε πολύ γρήγορα διάκος. Κάποια στιγμή, λόγω ενός αμφιλεγόμενου συμβάντος, ο Διάκος άφησε το μοναστήρι κι έγινε κλέφτης.
</p>
<p>
    Υπηρέτησε υπό διάφορους καπετάνιους και συμμετείχε σε διάφορες συγκρούσεις με τους Τούρκους. Κάποια στιγμή ο Διάκος έμαθε ότι οι Τούρκοι σκότωσαν τον πατέρα του και έναν από τους αδερφούς του και ως εκδίκηση ξεκίνησε να επιτήθεται σε όποιο Τουρκικό απόσπασμα έβρισκε. Κατά το 1816-18 ο Διάκος ήταν αμαρτωλός στα στρατεύματα του Αλή Πασά, το ίδιο καιρό με τον Οδυσσέα Ανδρούτσο. Όταν ο Ανδρούτσος έγινε καπετάνιος μιας μονάδας αρματολών στη Λιβαδειά, ο Διάκος ήταν για ένα χρόνο πρωτοπαλίκαρο του. Στα χρόνια που ακολουθούν και που καταλήγουν στην Επανάσταση του 1821, ο Διάκος είχε φτιάξει τη δική του ομάδα κλεφτών και όπως πολλοί άλλοι καπετάνιοι κλεφτών και αρματολών γίνεται μέλος της Φιλικής Εταιρίας.
</p>
<p>
    Σύντομα μετά από το ξέσπασμα της Επανάστασης, ο Διάκος κι ένας ντόπιος καπετάνιος και φίλος, ο Βασίλης Μπούσγος, οδήγησαν ένα απόσπασμα μαχητών στη Λιβαδειά με σκοπό την κατάληψη της. Στις 1 Απριλίου του 1821, μετά από τρεις ημέρες άγριας μάχης και την κατάληψη του κάστρου, η πόλη έπεσε στους Έλληνες.
</p>
<p>
    Ο Χουρσίτ πασάς, εντεταλμένος από τον Σουλτάνο, έστειλε δύο από τους ικανότερους διοικητές του απ' τη Θεσσαλία, τον Ομέρ Βρυώνη και τον Κιοσέ-Μεχμέτ πασά, επικεφαλής 8.000 πεζών και 1.000 ιππέων Τούρκων με διαταγή να καταστείλουν την επανάσταση στη Ρούμελη και μετά να προχωρήσουν στην Πελοπόννησο και να σταματήσουν την πολιορκία της Τριπολιτσάς. Ο Διάκος και το απόσπασμά του, που ενισχύθηκαν από τους μαχητές Πανουργιά και Δυοβουνιώτη, αποφάσισαν να αποκόψουν την τούρκικη προέλαση στη Ρούμελη με την λήψη αμυντικών θέσεων κοντά στις Θερμοπύλες. Η ελληνική δύναμη των 1.500 ανδρών χωρίστηκε σε τρία τμήματα: ο Δυοβουνιώτης θα υπερασπιζόταν τη γέφυρα του Γοργοποτάμου, ο Πανουργιάς τα ύψη της Χαλκωμάτας και ο Διάκος τη γέφυρα της Αλαμάνας. Οι Τούρκοι διαίρεσαν τα στρατεύματά τους και επιτέθηκαν ταυτόχρονα στις θέσεις των τριών πολεμιστών. Αφού κατάφεραν να τρέψουν σε φυγή τους άνδρες του Πανουργιά και του Δυοβουνιώτη, στγκεντρώθηκαν στη θέση του Διάκου. Ο Διάκος μαζί με άλλους 48 άντρες έμεινε στη θέση του και πολέμησε.
</p>
<p>
    Τραυματίστηκε σοβαρά στο δεξί ώμο και εχμαλωτίστηκε. Μεταφέρθηκε στη Λαμία, μπροστά στον Ομέρ Βρυώνη, ο οποίος του έδειξε συμπάθεια, καθώς τον γνώριζε από την κοινή θητεία τους παλιότερα στην αυλή του Αλή πασά,  αλλά κάποιος Χαλήλ μπέης από την πόλη ικέτευσε για την άμεση και παραδειγματική θανάτωσή του, επηρεάζοντας και τον Κιοσέ-Μεχμέτ, που ιεραρχικά ήταν ανώτερος του Ομέρ Βρυώνη. Την επόμενη μέρα ανασκολοπίστηκε, πεθαίνοντας μαρτυρικά. Οι Τούρκοι πέταξαν το πτώμα του σε κοντινό χαντάκι, αλλά ανακτήθηκε από Χριστιανών, οι οποίοι τον ενταφίασαν κανονικά.
</p>