<p>
    Ο Θεόδωρος Κολοκοτρώνης, γνωστός και ως ο Γέρος του Μοριά, ήταν Έλληνας αρχιστράτηγος και ηγετική μορφή της Επανάστασης του 1821, οπλαρχηγός, πληρεξούσιος και Σύμβουλος της Επικρατείας.
</p>
<p>
    Γεννήθηκε στις 3 Απριλίου του 1770 στο Ραμοβούνι Μεσσηνίας. Σε ηλικία μόλις 15 ετών έγινε αρματωλός εναντίων των κλεφτών της περιοχής του Λεονταρίου. Η φήμη του απλώθηκε σε όλη την Πελοπόννησο και το 1802 οι οθωμανικές αρχές εξέδωσαν επικήρηξη εναντίον του. Έχοντας πείρα ως κουρσάρος, το 1805 πήρε μέρος στον Ρωσοτουρκικό Πόλεμο, στην πλευρά του ρωσικού ναυτικού. Το 1806, ακολούθησε πολύμηνη δίωξή του στην Πελοπόννησο. Κατάφερε τελικά να διαφύγει στη Ζάκυνθο, όπου εντάχθηκε στο ελληνικό σώμα του αγγλικού στρατού, στο οποίο διακρίθηκε για τις ενέργειές του κατά των Γάλλων.
</p>
<p>
    Κατά την επανάσταση, πρωταγωνίστησε σε πολλές κρίσιμες επιχειρήσεις, όπως  στη νίκη στο Βαλτέτσι, στην άλωση της Τριπολιτσάς, στην καταστροφή της στρατιάς του Δράμαλη στα Δερβενάκια. Οι επιτυχίες αυτές τον ανέδειξαν σε αρχιστράτηγο της Πελοποννήσου. Κατά τον εμφύλιο του 1823-25, φυλακίστηκε στο Ναύπλιο από τους αντιπάλους του. Αποφυλακίστηκε το 1825 για να αντιμετωπίσει την απόβαση των Αιγυπτίων στην Πελοπόννησο. Διεξήγαγε κλεφτοπόλεμο μέχρι το 1828, οπότε έφτασε στην Πελοπόννησο ο στρατός του Γάλλου στρατηγού Μεζόν.
</p>
<p>
    Μετά την Επανάσταση, υπήρξε υποστηρικτής του Ιωάννη Καποδίστρια. Το 1832 φυλακίστηκε ξανά στο Ναύπλιο, μετά από διαφωνία με την Αντιβασιλεία. Το 1834 καταδικάστηκε σε θάνατο. Το 1835, έλαβε χάρη από τον βασιλιά Όθωνα, ο οποίος τότε ενηλικιώθηκε, και ονομάστηκε αρχιστράτηγος και Σύμβουλος της Επικρατείας. Πέθανε στις 4 Φεβρουαρίου του 1843 στην Αθήνα από εγκεφαλικό επεισόδιο, μετά από γλέντι στα βασιλικά ανάκτορα.
</p>